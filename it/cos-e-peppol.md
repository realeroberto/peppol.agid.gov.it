---
layout: page
title: Cos'è PEPPOL
description: 
lang: it
ref: cos-e-peppol
order: 3
---

Il Pan-European Public Procurement On-Line (PEPPOL) è un progetto pilota
promosso dalla Commissione Europea per individuare un insieme di elementi
infrastrutturali e di specifiche tecniche che abilitino e facilitino le
procedure di e-Procurement.

Successivamente alla conclusione del progetto, avvenuta nel 2012, l’associazione
OpenPEPPOL ha assunto il governo delle componenti fondamentali del sistema,
ovvero: l’infrastruttura di rete PEPPOL eDelivery Network, le specifiche per
l’interoperabilità dei documenti di Business PEPPOL Business Interoperability
Specifications (BIS), gli accordi che regolano l’utilizzo della rete PEPPOL
Transport Infrastructure Agreements (TIA).

AGID coordina le attività finalizzate all’adozione dell’e-Procurement nel
settore pubblico e definisce le regole tecniche per l’interoperabilità dei
sistemi coinvolti.

Con la Circolare n. 3 del 6 dicembre 2016 che definisce le Regole tecniche
aggiuntive per garantire il colloquio e la condivisione dei dati tra i sistemi
telematici di acquisto e di negoziazione, AGID ha introdotto PEPPOL come
architettura di riferimento per garantire l’interoperabilità nell’e-Procurement
pubblico.

## Come funziona PEPPOL?

PEPPOL si basa su un’architettura 4 corner che interconnette i soggetti che si
scambiano documenti in una delle fasi dell’e-Procurement. I 4 corner
rappresentano nello specifico:

- Corner 1: il mittente del documento
- Corner 2: l’Access Point (AP) PEPPOL a cui è connesso il mittente
- Corner 3: l’AP PEPPOL a cui è connesso il destinatario
- Corner 4: il destinatario del documento

Le interazioni tra i 4 corner sono raffigurate nell'immagine in calce, dove il
Service Metadata Publisher (SMP) è il nodo che consente di individuare l'Access
Point su cui è registrato il destinatario e di verificare la sua reale
disponibilità a ricevere una particolare tipologia di documento (ad esempio,
Ordine o Fattura nel formato PEPPOL).

![Come funziona PEPPOL]({{ site.baseurl }}/assets/images/come-funziona-peppol.png)
